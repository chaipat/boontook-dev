# ฟอนต์บุญถึก (BoonTook)

**บุญถึก** เป็นฟอนต์ที่ผมทำเพื่อค้นหาน้ำหนักและสัดส่วนของตัวอักษรไทยกับละติน เพราะอยากรู้ว่าฟอนต์ไทยจะหนาและทึบได้มากที่สุดขนาดไหน โดยตั้งใจให้เป็นฟอนต์ Low contrast กึ่ง Geometric ใกล้เคียง American Sans-Serif อย่าง Gotham หรือ Proxima Nova แต่บุคลิกของ "บุญถึก" จะค่อนข้างดูเป็นกันเองมากกว่า เพราะตอนทำผมนึกถึงบุคลิกของคุณชัชชาติ สิทธิพันธุ์ "รัฐมนตรีที่แข็งแกร่งที่สุดในปฐพี!" คือ **บึกบึน ไม่ต้องพูดมาก ไม่ต้องแสดงอารมณ์อะไรมากมาย แต่เอาไปใช้งานได้จริง** (ผมหมายถึงฟอนต์นะเพราะไม่ได้ฝักใฝ่การเมือง) ไม่ค่อยเห็นใครทำฟอนต์ไทยน้ำหนัก Ultra เลยทำไว้ใช้งานเองและเผื่อใครอยากใช้ด้วยก็เลยฝากเผยแพร่ใน f0nt.com ครับ

จริงๆ แล้ว บุญถึกเป็นฟอนต์ตัวแรกๆ ที่ผมหัดทำเมื่อปีที่แล้วเลย แต่ไม่เคยลงตัวเพราะแก้และรื้อใหม่เรื่อยๆ จนกระทั่งผมและสาวกฟอนต์ดอทคอมช่วยกันทดสอบเทมเพลตฟอนต์ไทยแบบยูนิโค้ดตัวใหม่ (**F0ntUni** หรือ **ฟอนต์อยู่นี่** อ่านที่มาที่ไปของเทมเพลตได้ที่ http://www.f0nt.com/forum/index.php/topic,21995.0.html) เลยได้โอกาสทำมันให้เสร็จโดยใช้ฟีเจอร์ของเทมเพลต F0ntUni B เพื่อให้เป็นฟอนต์ที่เอาไปใช้งานได้ทั้งใน Windows, Mac และ Linux (สำนวนฝรั่งเขาว่า "Eating your own dog food" แปลเป็นไทยก็คง "ถ้าเราทำอะไรให้คนอื่นใช้ เราก็ควรใช้สิ่งที่ตัวเองทำด้วย") แต่บุญถึกจะเพิ่มบางฟีเจอร์ที่จำเป็นเข้าไปสำหรับตัวอักษรบางตัว เช่น Kerning, Anchor marks 

บุญถึก v0.1 มีแค่น้ำหนักและสไตล์เดียว (ในอนาคตหวังว่าคงมีเวลาทำตัวเอนเพิ่ม) หากใครพบปัญหาในการใช้งาน "บุญถึก" ก็โพสต์ถามกันได้ที่ http://www.f0nt.com/forum/index.php/topic,21990.0.html

ขอขอบคุณสาวกฟอนต์ดอตคอมทุกท่านที่แสดงความเห็นเกี่ยวกับฟอนต์ "บุญถึก" รวมถึงเทมเพลต "ฟอนต์อยู่นี่" รุ่น "กำลังพัฒนา" ด้วยครับ

(c) ๒๕๕๗, สังศิต ไสววรรณ (sungsit.com | https://twitter.com/gzix), พร้อมสงวนชื่อตระกูลฟอนต์ "บุญถึก" และ "BoonTook" ฟอนต์นี้ใช้สัญญาอนุญาตแบบ SIL Open Font License, Version 1.1 คุณสามารถอ่านรายละเอียดของสัญญาอนุญาตได้จากไฟล์ OFL-1.1.txt ในแพคเกจ หรือที่ http://scripts.sil.org/OFL

